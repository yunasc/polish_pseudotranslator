Przedstawiciele inicjatywy „Polska – Słowacja – autobusy” (w tym niżej podpisany) już rok temu prosili radnych małopolskiego Sejmiku o wsparcie działań posłów. Przede wszystkim chodzi o przyjęcie przez Sejmik rezolucji wyrażającej poparcie dla pomysłu zawarcia umowy polsko-słowackiej, na mocy której krótkie połączenia transgraniczne byłyby traktowane na równi z krajowymi. Taka rezolucja Sejmiku byłaby mocnym wsparciem dla posłów opozycji i dałaby im ważny argument w rozmowach z ministrem Adamczykiem.

Jak się okazuje, Marek Sowa i Dorota Niedziela mogą w tej sprawie liczyć na wsparcie Związku Miast i Gmin Horna Orava na Słowacji (Kraj Żyliński), którzy taką rezolucję wystosowali, ale na swoich kolegów z Urzędu Marszałkowskiego już niekoniecznie.

Podobnie jest z dwoma połączeniami użyteczności publicznej: Zakopane – Chochołów – Oravice – Zuberec i Nowy Targ – Jabłonka – Trstena. Chodzi o to, by te połączenia uruchomiły wspólnie samorząd Województwa Małopolskiego i Kraju Żylińskiego. Marszałkowie początkowo byli przychylni tej idei i zlecili jej przeanalizowanie swoim urzędnikom. I tu pojawił się problem.

Urzędnicy podali bowiem marszałkom niezgodną z prawdą informację, że samorządowi wojewódzkiemu rzekomo nie wolno organizować dotowanych połączeń użyteczności publicznej w strefie transgranicznej i że takie połączenia mają prawo uruchamiać jedynie gminy. Jest to nieprawda. Prawo takie przysługuje każdemu szczeblowi samorządu, w tym województwu. I tylko województwo jest w stanie się z tego zadania wywiązać, ponieważ jako jedyne posiada po słowackiej stronie partnera, któremu podlegają te zadania (Żyliński Kraj Samorządowy). Słowackie obce (sołectwa samorządowe) nie mają takich uprawnień, a samorządowe powiaty nie istnieją (słowackie okresy są tylko jednostkami administracji rządowej).

W efekcie Zarząd Województwa Małopolskiego został w bezczelny sposób wprowadzony w błąd, a posłowie PO i Nowoczesnej pozostali bez wsparcia tam, gdzie takie wsparcie powinni byli uzyskać od samego początku.

Politycznie skorzystał na tej sytuacji PiS i poniekąd PSL, który nigdy nie zabiegał o poprawę dostępności komunikacyjnej polsko-słowackiego pogranicza. PiS ma swojego marszałka na Podkarpaciu, który właśnie ogłosił, że zawarł porozumienie z Krajem Preszowskim na kursowanie pociągów Łupków – Medzilaborce. PiS na Podkarpaciu wykazał się więc w tej sprawie skutecznością, również dlatego, że tam marszałek wspiera działania posłów ze swojej partii, którzy o tę sprawę zabiegali. W Małopolsce, jak widać, jest inaczej.

Marszałkowi Jackowi Krupie i szefowi małopolskiej Platformy Grzegorzowi Lipcowi gratulujemy „lojalnych” współpracowników i „skuteczności” w doborze doradców.
